
<div class="parag">
  Infecţia cu HPV este cea mai răspândită boală cu transmitere sexuală, şi poate fi găsită în tractul genital la 20-40% dintre adulţi.
</div>
<div class="parag">
Deoarece, în cele mai multe cazuri, la o persoană infectată cu HPV nu există absolut niciun semn de boală, efectuarea preventivă, regulată, a frotiului citologic (screening) este recomandată pentru toate femeile cu vârsta de la 21 până la 65 ani.
Citologia Papanicolau ajută la identificarea primelor schimbări în colul uterin, care pot conduce la cancer în următorii câţiva ani. Din acest motiv, efectuarea periodică a testului preventiv Papanicolau permite identificarea, la timp, a acestor schimbări şi realizarea unui tratament adecvat, care ar elimina riscul dezvoltării cancerului de col uterin în viitor.
</div>
<div class="parag">
  Datorită efectuării masive a frotiului citologic în rândul femeilor de toate vârstele şi din toate categoriile sociale, în ultimii ani, s-a obţinut o reducere semnificativă a cazurilor de îmbolnăvire şi deces din cauza cancerului de col uterin.
</div>
<div class="underline parag">Cât de des ar trebui să efectuaţi frotiul citologic?</div>
<div>Se recomandă efectuarea testului Papanicolau:
  <ul class="styled">
    <li>Tuturor femeilor - o dată în 3 ani. Prima analiză trebuie să se efectueze după ce aţi început viaţa sexuală sau la vârsta de 21 de ani. Analizele trebuie să fie repetate până la 65 de ani.</li>
    <li>Aproximativ o dată în an sau mai des, dacă un frotiu anterior a relevat modificări la nivelul colului uterin.</li>
    <li>După 65 de ani, frecvenţa efectuării frotiului citologic se determină în mod individual, în funcţie de rezultatele testelor obţinute până la această vârstă.</li>
  </ul>
</div>
<div class="info_red parag">
  Frotiul citologic este necesar şi în cazul femeilor cărora li s-a extirpat chirurgical uterul, dar li s-a păstrat colul uterin.
</div>
<div class="underline parag">Cum trebuie să vă pregătiţi pentru frotiul citologic (testul Papanicolau)?</div>
<div>Înainte de a efectua frotiul citologic:
  <ul class="styled">
    <li>Renunţaţi la contactele sexuale pentru 1-2 zile, înainte de efectuarea investigaţiei.</li>
    <li>Renunţaţi la spălăturile vaginale şi la utilizarea oricăror produse de igienă intimă (vezi şi Prin ce sunt periculoase spălăturile vaginale?</li>
    <li>Întrerupeţi utilizarea oricăror medicamente sub formă de supozitoare vaginale, de tablete sau de spray-uri, dacă utilizarea lor, înainte de frotiul citologic, nu a fost convenită în prealabil cu medicul dumneavoastră.</li>
  </ul>
  De regulă, frotiul citologic se efectuează în primele zile de după sfârşitul menstruaţiei.
</div>